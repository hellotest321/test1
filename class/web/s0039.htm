<html>

<head>
<meta name="viewport" content="width=device-width, initial-scale=1" />

<meta http-equiv="Content-Type" content="text/html; charset=gb2312">
<style>
<!--
.f1{ font-size: 9pt }
.f2{ font-size: 9pt; color: rgb(0,128,128) }
.f3{ font-size: 18pt; color: rgb(128,0,128); font-weight: bold }
	A:link	{text-decoration: none; color:#0033CC}
	A:visited  {text-decoration: none; color: #0033CC}
	A:active {text-decoration: none; color: #0000ff }
	A:hover {text-decoration: underline; color: #FF0000 }
-->
</style>
<title>紫金光耀大仙修真演义</title>
</head>

<body background="images/back.jpg" tppabs="http://www.test321.xyz/class/web/images/back.jpg">
<center><script src="../../script/header.js" tppabs="http://www.test321.xyz/script/header.js"></script></center>

<div align="center"><center>

<table border="0" width="610" cellpadding="0">
  <tr>
    <td width="680"><p align="center"><font face="楷体_GB2312" color="#C0C0C0"><strong>色情文学--其他古典文学</strong></font></td>
  </tr>
</table>
</center></div><div align="center"><center>

<table border="0" width="610" cellpadding="0" cellspacing="0">
  <tr>
    <td width="684"><hr size="1" color="#C0C0C0">
    </td>
  </tr>
</table>
</center></div><div align="center"><center>

<table border="0" width="610" cellpadding="0" cellspacing="0">
  <tr>
    <td width="333">
          <p class="f1">上一篇: <a href="s0038.htm" tppabs="http://www.test321.xyz/class/web/s0038.htm" target="_self">痴婆子传</a><br>
            下一篇:<a href="s0040.htm" tppabs="http://www.test321.xyz/class/web/s0040.htm" target="_self">《秘戏图考》</a><br>
    </td>
    <td width="351">
          <p class="f1" align="right"><a href="gudian.htm" tppabs="http://www.test321.xyz/class/web/gudian.htm" target="_self">返回首页</a> 
        </td>
  </tr>
</table>
</center></div><div align="center"><center>

<table border="0" width="610" cellpadding="0" cellspacing="0">
  <tr>
    <td width="685"><hr size="1" color="#C0C0C0">
    </td>
  </tr>
</table>
</center></div><div align="center"><center>

<table border="0" width="610" cellpadding="0">
  <tr>
    <td width="683"><p align="center" class="f3"><small><font color="#F77B00" face="微软繁线体">紫金光耀大仙修真演义</font></small></p>
    <p align="left"><br>
    <br>
    　　汉元丰三年，巫咸进《修真语录》于武帝。帝不能用，惜哉！书传后世<br>
    ，微谙其术者，亦得支体强健，益寿延年。施之种子，聪明易养。然有当弃，<br>
    有当忌。先知弃忌，方可次第行功。余演其义为二十章，分功定序，因序定<br>
    功。序固不可紊，功亦不可阙也。修真之士，当自得之。<br>
    　　　　　　　　　　　　　　　　　　　　　　　　<br>
    　　　　　　　　　　　　　　　　　　　　　邓希贤识<br>
    <br>
    （一）弃忌当知<br>
    <br>
    　　凡御女子，先明五弃：声雄皮粗、发黄性悍、阴毒妒忌，此一弃也。貌<br>
    恶面青、头秃腋气、背陀胸凸、雀跃蛇行，二弃也。黄瘦羸弱、体寒气虚、<br>
    经脉不调，三弃也。癫聋喑哑、跛足眇目、癣疥瘢疯、太肥太瘦、阴毛粗密<br>
    ，四弃也。年四十以上，产多阴衰，皮宽乳慢，无益有损，五弃也。<br>
    <br>
    　　交合有期，五忌须知：三元甲子、本命庚申、天地交合、日月薄蚀、晦<br>
    朔弦望、大风大雨、雷鸣电掣、三光之下，此一忌也。山林园沼、道堂佛殿<br>
    、宝塔神祠、江淮河济，二忌也。大寒大热、大饥大饱、大喜大醉、大小便<br>
    急、鼎气无情，三忌也。连日醉酒、久病方痊、远归疲倦，四忌也。妇人产<br>
    后未满七七，秽污尚存，五忌也。<br>
    <br>
    　　唯此五弃、五忌，当知避之，犯者不惟自损，即种子亦多残废不良，盖<br>
    由禀赋之不正也。<br>
    <br>
    （二）神气宜养<br>
    <br>
    　　摄生之道，贵审其方。夫寡色欲，所以养精气也；薄滋味，所以养血气<br>
    也；咽津液，所以养肺气也；慎嗔怒，所以养肝气也；节饮食，所以养胃气<br>
    也；少思虑，所以养心气也；自省悟，所以养肉气也。遵而行之，则气壮神<br>
    余矣。人于戌亥阴消阳散之时，不宜醉饱酣寐，以致百脉壅滞，关节停毒。<br>
    此际当先导四脉，次展手足，斡运气机，动摇百体。俾关节开通，荣卫流畅，<br>
    阴阳和合，精固神全，邪气不入，寒暑不侵，斯为摄养之道也。<br>
    <br>
    （三）房内灵丹<br>
    <br>
    　　诀云：以人补人，自得其真。阴阳之道，精髓为宝。搬而运之，后无而<br>
    老。房中之事，多能杀人，亦能生人，能用之者，可以养生，不能用者，则<br>
    以殒命。人能善悟房中之术，通关引气，运精补髓，故能长生也。<br>
    <br>
    （四）炉中宝鼎<br>
    <br>
    　　鼎者，锻炼神丹之具，温真养气之炉也，须未生产美妇，清俊洁白，无<br>
    口体之气者为真鼎，用之大能补益。此外，如前五弃者不可用也。<br>
    <br>
    （五）男察四至<br>
    <br>
    　　男子玉茎不振，阳气未至也；振而不展，肌气未至也；展而不硬，骨气<br>
    未至也；硬而不热，神气未至也。凡交合，先察四至，而后行之。<br>
    <br>
    （六）女审八到<br>
    <br>
    　　女人默咽津液，脉气到也；将身附人，胃气到也；以力动人，筋气到也<br>
    ；弄人双乳，肉气到也；眉尖频蹙，肝气到也；握弄玉茎，血气到也；滑津<br>
    流出，脾气到也。咂人舌津，肺气到也。俱到则可交合矣。<br>
    <br>
    （七）玩弄消息<br>
    <br>
    　　凡欲交合，先自凝神定性，抱住女人，温存玩戏。咂彼唇舌，捻彼双乳<br>
    。令女握弄玉茎，使之心动后，以手探阴户，微有滑津，方可入炉。依法缓<br>
    缓施功，女必畅快而先败矣。<br>
    <br>
    （八）鼓舞心情<br>
    <br>
    　　妇人之情，沈潜隐伏。何以使之动，何以知其动？欲使之动者，如嗜酒<br>
    则饮以香醪，多情则舔以甜语，贪财则赠以钱帛，好淫则欢以伟物。妇人之<br>
    心，终无所主，能见景生情，无不动也。欲知其动，或有气喘而声颤不止者，<br>
    或有目瞑鼻开而不能言者，或有目涩而定眸者，或有耳红面赤而舌尖微冷者，<br>
    或有手热腹暖而语言嘈杂者，或有神思恍惚而体软、四肢不收者，或有舌下<br>
    津干、将身迫近男子，或阴穴脉动滑津盈溢等状，皆情动之验也。当此之时，<br>
    男子不宜急燥，缓缓采取，则得真阳矣。<br>
    <br>
    （九）淬锋养锐<br>
    <br>
    　　交合之时，男若玉茎长大填满阴户者，女情必易畅美，展茎盖有法焉。<br>
    语曰“工欲善其事，必先利其器”，不可不知也。当于每日子后午前，阴消<br>
    阳长之时，静室中披衣向东端坐，凝神屏虑。腹不宜饱，饱则气漱血窒；惟<br>
    俾无饥，饥则血气流行。口嘘浊气，随以鼻吸清气，漱津液，闭咽送下丹田，<br>
    运入玉茎，以七数为度，或二七、三七至七七止。将两手搓热如火，右手托<br>
    肾囊并捋玉茎，左手于脐下左转摩八十一次。次换右手于脐下右转摩八十一<br>
    次，再伸右手于尾闾，玉茎根提起向上，就根捏住，以茎于左右腿上摆击，<br>
    不计其数。后乃抱女，缓缓纳玉茎于阴户，采女津液，吸女鼻气，闭咽存送<br>
    玉茎以养之。后复以两手如搓索状搓之，不计数，久久自觉长大矣。若行采<br>
    战，先用绢带束固茎根，次以两手上下同肾囊捧起，漱津吸气，咽送丹田，<br>
    随提尾闾起接，使上下相思，助壮阳势，然后行事。<br>
    <br>
    （十）演战练兵<br>
    <br>
    　　初下手时，务遏除欲念，先用宽丑之炉演习，庶兴不甚感，亦不至于欢<br>
    浓，尤易制御也。须缓缓用功，柔入刚出，三浅一深，行九九之数为一局。<br>
    倘情少动，即当停住掣退，只留寸许。俟心火定息，复仍用前法。次行五浅<br>
    一深，后九浅一深。切忌心急性燥，按行半月则纯熟矣。<br>
    <br>
    （十一）制胜妙术<br>
    <br>
    　　凡得真美之鼎，心必爱恋。然交合时，须强为憎恶，按定心神。以玉茎<br>
    于炉中缓缓往来，或一局，或二三局，歇气定心，少顷，依法再行。俟彼欢<br>
    浓，似觉难禁，更加温存，女必先泄也。其时如法攻取。若自觉欲泄，速将<br>
    玉茎掣退，行后锁闭之法，其势自息。气定调匀，依法再攻，战不厌缓，采<br>
    不厌迟，谨而行之可也。<br>
    <br>
    　　此下九条，当交互融会观之，始得其妙。<br>
    <br>
    （十二）锁闭玄关<br>
    <br>
    　　锁闭者，撒手遏黄河之法也。急燥之人，须下二十余日工夫方能得闭。<br>
    性柔静者，十数日可闭也。用功一月，金关永固，玉户常扃，自在施为，无<br>
    漏泄者，此法中妙用也。且如交合时，玉茎缓缓进退，三浅一深，瞑目缄口，<br>
    但鼻中微引气，则不喘急。稍觉欲泄，速将腰身一提，掣退玉茎寸许不动，<br>
    吸气一口，提上丹田，上向脊胁，起尾闾，夹缩下部，如忍大小便急甚之状。<br>
    按定心神，存想夹背之下尾闾之穴，有我精气为至宝，不可走失，随吸精气，<br>
    一口咽之。少顷势定，仍前缓缓用功。稍觉情美，又复掣退，吸气定神，夹<br>
    缩存想，方得不泄也。且人身气脉，上下周流，先不预制，直至快乐时，欲<br>
    炽难遏，致使气导精出，以取自损。欲强闭之，则败精必流入膀胱肾囊，致<br>
    生小肠膀胱气及肾冷肿痛之疾。大概欲未萌时，预为提掣，频频定住，庶玉<br>
    茎不倒，筋力有余，扇鼓五千之数，方许一泄败精。而元阳真气常住丹田，<br>
    以养精神。果能久行，一宵可敌十女，故曰锁闭玄关。<br>
    <br>
    （十三）三峰大药<br>
    <br>
    　　上曰红莲峰，药名玉泉，又曰玉液，曰醴泉，在女子舌下两窍中出。其<br>
    色碧，为唾之精。男子以舌舔之，其泉涌出华池，咂之咽下重楼，纳于丹田<br>
    ，能灌溉五藏，左填玄关，右补丹田，生气生血也。<br>
    　　中曰双荠峰，药名蟠桃，又曰白雪，曰琼浆，在女人两乳中出。其色白，<br>
    其味甘美。男子咂而饮之，纳于丹田，能养脾胃，益精神，吸之能令女经脉<br>
    相通，身心舒畅，上透华池，下应玄关，使津气盈溢。三采之中，此为先务。<br>
    若未生产女人无乳汁者，采之更有补益。<br>
    　　下曰紫芝峰，号曰虎洞，又曰玄关，药名黑铅，又名月华，在女人阴宫<br>
    。其津滑，其关常闭而不开，凡媾会，女情姹媚，面赤声颤，其关始开，气<br>
    乃泄，津乃溢。男子以玉茎掣退寸许，作交接之势，受气吸津，以益元阳，<br>
    养精神。<br>
    　　此三峰大药也。惟知道者，对景忘情，在欲无欲，乃能得之。所以发白<br>
    再黑，返老还童，长生不老也。<br>
    <br>
    （十四）五字真言<br>
    <br>
    　　曰存，曰缩，曰抽，曰吸，曰闭。<br>
    　　存者，想也。交媾之时，觉精欲泄，速将玉茎掣退，缄口瞑目，存想我<br>
    夹背之下尾闾穴，有我命门精气所在，为我至宝，不可走失。但体交而神不<br>
    交，不可着意也。依法存想，纵泄亦不多，力亦不倦。久能行之，则无泄漏<br>
    矣。此存字之义也。<br>
    　　缩者，畏缩不敢进也。精气欲泄，速缩胁掣退玉茎，提吸气一口，直上<br>
    丹田，胁起尾闾，夹缩下部，不令气下，如忍大小便之状，定息存想，不得<br>
    动作。少顷势歇，口吁出气，两手抱女，咂女舌，取津咽五七次，送下丹田，<br>
    可以再御不倦。盖初下手时，切忌骤入径进，大势一发，难以制御。设或强<br>
    闭，恐败精不散，反生他疾。大概频提频掣，不至纵欲则易制御。此缩字之<br>
    义也。存、缩二字，工夫并行，无先无后，此男子闭精法也。<br>
    　　抽者，采取也。交媾之时，女若欢娱，必气喘声颤。男子当缄口，缓缓<br>
    柔进刚退，不可燥急令深。只进半步，以鼻引女鼻气，吸之入腹，不可口吸，<br>
    吸口则伤脑。一吸一抽，所谓上吸其气，下吸其津也。少顷，其气上下相应，<br>
    阳物自然坚硬。稍觉难禁，宜速掣退，依存想之法，庶无走泄。此抽之义也。<br>
    　　吸者，翕入也。女人既泄，男子当掣退玉茎寸许，作半交接之势，上吸<br>
    鼻气，下吸滑津。盖鼻为天门，下为命门，天门居上元，命门居下元，灵柯<br>
    吸取，一时水火不能到，当以鼻同吸天门也。一抽一吸，上下相应，如竹管<br>
    引水逆流而上。能依此术，大益精补阳，精神自固。然久行则损女人，待将<br>
    息数时方可再御。此吸字之义也。抽、吸出入，上下贯通，抽中有吸，二字<br>
    并行，乃女人既泄，男采其津之法也。<br>
    　　闭者，缄口也。交战之时，当瞑目缄口，闭气而不令出，但以鼻微微导<br>
    引相应，自不致喘。若不缄闭，则人门通天门，天门通命门，肾府天门不固<br>
    而上走，元阳精液必纵下而泄也。若人门固闭，脑气下降肾宫，流入琼台，<br>
    上下周流，精气化洽，永无泄矣。此闭字之义也。闭字制于四字之中，初交<br>
    便宜，定息缄气，至终不可放失，则闭之一字，久与四字工夫并行也。<br>
    <br>
    （十五）采炼有序<br>
    <br>
    　　仙歌曰：“女人兴无穷，先令情意浓。徐徐方与战，上将必成功。”盖<br>
    欲交合，先将鼎握抱，摩弄双乳，咂唇舌，使彼兴动后，方纳阳物于阴，缓<br>
    缓交合，行九九之数，合目缄口，频频提掣，金枪不倒，此先采下峰也。下<br>
    采既浓，女气发舒而上应中峰，吾款抱之，左右吸咂其汁而咽之，其美既得<br>
    乃止，此次采中峰也。中采既浓，女气又发扬透于上峰，吾纵舌于彼舌下，<br>
    搅其两窍，吸其津而咽者再三，此三采上峰也。上采既已，女必欢极，阴中<br>
    真气方泄，乃以灵柯掣退寸许，耸身如龟，提气一口，直上丹田，容彼气而<br>
    吸彼津，搬运周流，然后三采全矣。而女人亦上下通快，气脉顺畅矣。后亦<br>
    吁气一二口，令女吸而咽之，以安其神气。盖此术已通，取彼既泄之真，还<br>
    我不泄之精，在彼不甚损，在我大有益。阴阳相得，水火既济，御女之妙用<br>
    也。<br>
    <br>
    （十六）搬运有时<br>
    <br>
    　　女人若泄，必有气喘声颤等状之验。此际当宁心息气，抱定女子，上采<br>
    玉泉，中采蟠桃，下采月华，炼而得之，搬运从尾闾逆上两道白脉，串夹背，<br>
    透昆仑，入泥丸，流注于口，化为琼浆，咽下重楼，直至丹田。名曰黄河逆<br>
    流，能填精补髓，益寿延年。其诀在“提气咽气，存想穴道”。所谓“神到<br>
    则气到，气到则精到”是也。<br>
    <br>
    （十七）全义尽伦<br>
    <br>
    　　夫人之生，有男女而后有夫妇。夫妇为人伦之始，匪媾合则无以洽恩浃<br>
    义，是乖伦也。然男属阳，阳易动而易静；女属阴，阴难动而难静。今人媾<br>
    合，不知制御，恣意扇鼓，须臾即泄，往往不满女欲。若依采战之法，入炉<br>
    时缓缓按纳，不可急躁，缓者易制，躁者难遏，且不可令女人拍动我腰眼，<br>
    进退悠久，依法采战，不惟有补于身，且使女爱恋。男畅女美，彼此均益，<br>
    乃夫妇全义之道，尽伦之事也。<br>
    <br>
    （十八）回荣接朽<br>
    <br>
    　　人之修真养命，犹木之接朽回荣。以人补人，以枝接木，其理一也。仙<br>
    歌曰：“世人不识长生理，但看桑间接树梨。”凡欲施工，须得十全宝鼎，<br>
    数在十五之上、三十之下。女人二七为少阴，三七为盛阴，四七为壮阴。少<br>
    阴养身，盛阴益寿，宜取而温养之。待赤潮辐凑，勿使大过，无不及，是吾<br>
    利用。久久采炼，则留形住世。女至五七为衰阴，六七为太阴，七七为竭阴，<br>
    当知远之。尤忌太肥者，脉难通；太瘦者，肌液少；劳者，神气不足；弱者，<br>
    反伤阳神；惫者，阴寒；病者，阴毒。皆谓阴贼，皆在所避也。且采补在吾<br>
    方寸，须心神虚寂，念虑安闲，识避忌，察证候，抽添缓缓，玩戏徐徐，弱<br>
    入强出，审于欲泄未泄之先；掣退存留，明于将动已动之际。运舟在尺木，<br>
    发弩由寸机。明知之士，以意逆之可也。<br>
    <br>
    （十九）还元返本<br>
    <br>
    　　还元者，挽回之法也。离中真阴，无体有信，其火好飞腾，顺用则孕体<br>
    成人，逆用则结珠成宝。所谓“黄河翻浪，挽回依旧返天门”也。采炼时既<br>
    用存缩以闲之矣，又用抽吸以取之矣。然下马无法，何以返还而散布哉？事<br>
    毕，须平身舒脚，头安枕上，脚跟着床，体皆悬空，极力闭气，动摇其身三<br>
    五次，令鼻出气，匀匀行之。若面觉热，乃是精气已升泥丸，即用两手搓擦<br>
    面皮，使热以放过开。随又合唇止息，舌搅华池，神水咽下丹田，方得精气<br>
    周流，为我有用之物。如此日就月将，可以逍遥云汉，游宴黄庭矣。<br>
    <br>
    （二十）种子安胎<br>
    <br>
    　　男女交媾，采取则益寿延年，施泄则安胎种子。传云：“不孝有三，无<br>
    后为大。”则种子又人生之要务也。男子先须补精益肾，使阳气壮盛；女人<br>
    亦宜调精养血，使子宫和暖。再候月事已过，红脉方尽，子宫正开，正宜交<br>
    合。一日成男，二日成女，阳奇阴偶之义也。依法则生子禀原德明，无疾病<br>
    而易养。越五日后，则阴户闭，为虚交矣。交合必两情俱感乃有应验。倘男<br>
    情先动而精至，女尚未动，精虽至而不纳；或女情先动而兴过，男兴未已，<br>
    精后至而亦不纳也。惟两情俱美，男深纳玉茎施泄，女耸腰收接入宫，合止<br>
    片时然后退，令女正身仰卧，百试百效也。又子午为太阳时，交合则生男；<br>
    卯酉为太阴时，交合则生女。又阴血先至，阳精后冲，则血开闭精，精入为<br>
    骨而成男；阳精先至，阴血后参，则精开裹血，血在内而成女。精血齐至为<br>
    双胎，理或然也。因附录之。<br>
    <br>
    跋<br>
    <br>
    　　世宗朝，余受廪燕京。于时陶真人以术见幸。迹其所为，皆幻怪不经，<br>
    独采补为有实际，故献庙之享有遐龄，皆由于此。余慕其术，赂所藏秘诀，<br>
    得纯阳子师徒经义二书，遵而行之。初若难制，久出自然。六十年间，御女<br>
    百余，育儿十七，身历五朝，眼见五代。今虽告老，房中不厌，间一媾合，<br>
    必敌数人。虽天逸我以年，而采补之功亦不可掩。语云：擅巧者不祥。且人<br>
    生不满百，倘一旦先朝露，不忍二书失传，爰付梓人，用广大仙之德，愿与<br>
    斯世同跻彭老之年也。如曰荒唐无稽，是自弃其寿也，其于余也何尤？<br>
    <br>
    　　　　　　　万历甲午春壬正月<br>
    　　　　　　　越人九十五岁翁书于天台之紫芝室<br>
    </td>
  </tr>
</table>
</center></div><div align="center"><center>

<table border="0" width="610" cellpadding="0" cellspacing="0">
  <tr>
    <td width="685"><hr size="1" color="#C0C0C0">
    </td>
  </tr>
</table>
</center></div>

<p>　</p>

<center><script src="../../script/footer.js" tppabs="http://www.test321.xyz/script/footer.js"></script></center>
</body>
</html>
